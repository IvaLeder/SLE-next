---
title: "Jaje u octu: Kako napraviti elastično jaje koje svijetli"
translationOf: 'egg-in-vinegar-make-bouncy-glowing-egg'
slug: jaje-u-octu
lang: 'hr'
subtitle: "Što sve možemo napraviti s jajetom? Dobar omlet sigurno! No jeste li znali da je to, naizgled krhko jaje puno otpornije nego što izgleda?  Pokazat ćemo vam kako detaljno istražiti njegova svojstva te napraviti od njega zanimljivu igračku"
description: "Što se desi ako stavimo jaje u ocat? Saznajte kako napraviti elastično jaje koje svijetli u zanimljivom STEM eksperimentu za djecu."
date: '2019-09-13'
author: Vedran Leder
coverImage: /images/posts/Kako-napraviti-elasticno-jaje-koje-svijetli-Pocetna-Slika.jpg
coverImageAlt:: "Kids launching a bottle rocket"
categories: ["STEM", "znanost", "aktivnosti"]
excerpt: "Zabavan i edukativan STEM eksperiment za djecu: kako napraviti elastično jaje koje svijetli koristeći ocat."
---

<YouTube id="HDYmALSAaiw" title="Kako napraviti elastično jaje koje svijetli - STEM Aktivnost za djecu" />

Ako tražite neki zanimljiv kuhinjski eksperiment iz znanosti, pokus s golim jajetom je prava stvar za vas. Ova aktivnost pruža puno prilika za učenje! Uz anatomiju jajeta i ponešto kemije, saznat ćete i kako funkcioniraju stanice u svim živim organizmima. Sve što nam je potrebno su standardni kuhinjski sastojci i moći ćemo zaviriti u unutrašnjost jajeta te vidjeti što se sve krije iza njegove čvrste ljuske. A kada završimo s učenjem, možemo se i dobro zabaviti.

## Anatomija jajeta

Jaje se sastoji od nekoliko dijelova, a najlakše ga možemo podijeliti na **ljusku, membranu, bjelanjak** i **žumanjak**.

Vanjska **ljuska** se sastoji od kristala **kalcijevog karbonata** (95 do 97%) koji su povezani proteinima. Bez proteina, ljuska ne bi mogla održavati svoj oblik i raspala bi se. Vanjska ljuska štiti jaje od fizičkog oštećenja te prašine i bakterija.

![Dijelovi jajeta - anatomija jajeta](/images/posts/Dijelovi-jajeta-anatomija-jajeta.jpg)
Jaje je puno kompleksnije i čvršće nego se čini na prvi pogled.

**Membrana** je sačinjena od **proteina**, iznenađujuće je snažna i štiti unutrašnjost jajeta od bakterija. Dijeli se na **vanjsku** i **unutarnju** membranu.

**Bjelanjak** sadržava preko 40 vrsta proteina, iako **90%** bjelanjka čini **voda.** Glavna funkcija bjelanjka je **zaštita žumanjka** i pružanje **dodatnih izvora** hranjivih tvari.

**Žumanjak** je **glavni izvor hranjivih tvari** embriju i u njemu se nalazi veliki izvor **vitamina** i **minerala**, sadrži sve **masnoće** i polovicu svih **proteina** u jajetu.

## Znanost iza eksperimenta s golim jajetom

Ako stavimo jaje u ocat, dolazi do reakcije između ljuske jajeta i octene kiseline. Kao što smo rekli, ljuska jajeta se sastoji od kalcijevog karbonata, dok se u octu nalazi **octena kiselina** (4%-9% za kuhinjski ocat). 

Octena kiselina reagira s kalcijevim karbonatom i nastaje **kalcijev acetat**, **voda** i **ugljični dioksid**. Ako pobliže pogledamo jaje u octu, primijetit ćemo stvaranje mjehurića, a to je zapravo novonastali ugljični dioksid.

Nakon nekog vremena, ocat će u potpunosti razgraditi ljusku jajeta i jedino što će jaje nastaviti držati čitavo su njegove membrane.

Nakon što se tvrda, vanjska ljuska razgradi, jaje će postati prozirno (od tuda i naziv “golo jaje”). Ako ga stavimo na izvor svjetlosti, jaje izgleda kao da svijetli i možemo vidjeti žumanjak u unutrašnjosti. Kao što smo već spomenuli, jedina ovojnica koja je ostala i drži jaje čitavim je njegova **polupropusna membrana**.

Ovo je važno jer tu vidimo na djelu još jedan važan biološki proces. Vjerojatno ćete primijetiti kako se jaje povećalo. Do toga dolazi zato što dio vode iz octa (čak i najjači ocat za kućnu upotrebu sadrži više od 90% vode) prolazi kroz polupropusnu membranu jajeta kako bi se koncentracija vode unutar i izvan jajeta izjednačila. Taj proces prolaska vode kroz polupropusnu membranu se naziva **osmoza** i karakterističan je za sva živa bića.

S druge strane, ako stavimo golo jaje u kukuruzni sirup (ili med), jaje će se skupiti. Do toga dolazi zato što oni sadrži manju koncentraciju vode i voda će iz jajeta izaći kako bi se koncentracija izjednačila.

_Ako vas zanima kako smo mi proveli pokus, pogledajte video izrade elastičnog jajeta na početku članka. A ako preferirate tekstualni oblik, nastavite čitati korak po korak upute u daljnjem tekstu._

## Potrebni materijali za nastanak golog jajeta

![Kako napraviti elasticno jaje koje svijetli - potrebni materijali](/images/posts/Kako-napraviti-elasticno-jaje-koje-svijetli-potrebni-materijali.jpg)
Sve što nam je potrebno da bi napravili elastično jaje je ocat, čaša i jaje.

- Jaje
- Ocat
- Čaša
- Izvor svjetla (baterija, mobitel…)

## Postupak izrade golog, elastičnog jajeta koje svijetli

![Kako napraviti elasticno jaje - reakcija izmedu sode bikarbone i ljuske jajeta](/images/posts/Kako-napraviti-elasticno-jaje-reakcija-izmedu-sode-bikarbone-i-ljuske-jajeta.jpg)
Pojavit će se mjehurići kada ocat počne reagirati s ljuskom jajeta.

1. Položite jaje u čašu, pazite da se ne razbije.
2. Ulite ocat u čašu, dovoljno količine da prekrije jaje.
3. Ostavite ga otprilike 24 sata (za 9% octene kiseline) da stoji, ovisno o jačini octa. Umjesto octa, možemo koristiti i kolu, medicinski alkohol ili sok od naranče budući da sadrže dovoljno kiseline. To bi trebalo prouzročiti isti efekt kao s octom. Ako je jaje svježe, najvjerojatnije će isplivati na površinu pa je dobro da ga barem jednom lagano pomaknete u čaši da se ljuska dobro razgradi sa svih strana.
4. Nakon što se ljuska razradila, izvadite jaje iz čaše i lagano ga isperite pod mlazom vode.

Čestitamo! Upravo ste dobili gumeno, prozirno jaje. Samo pazite da ga ne bacate s prevelike visine jer ćete vrlo brzo dobiti jaje na oko!

Ako jaje stavite na izvor svjetla (super funkcionira i s lampom mobitela) jaje će svijetliti i proizvesti odličan efekt.

![Kako napraviti jaje koje svijetli - jaje stvara svjetleci efekt na izvoru svjetla](/images/posts/Kako-napraviti-jaje-koje-svijetli-jaje-stvara-svjetleci-efekt-na-izvoru-svjetla.jpg)
Ako stavimo golo jaje na izvor svjetlosti, izgledat će kao da svijetli i možemo vidjeti žumanjak u unutrašnjosti.

Uz to, možete proučavati kompletnu unutrašnjost jajeta jer se žumanjak, koji se nalazi u bjelanjku, jako dobro vidi kroz prozirnu membranu jajeta.

## Što ćete naučiti i koje vještine ćete razvijati

- Anatomiju i dijelove jajeta
- Kemijske elemente i kemijske reakcije
- Kreativnost
- Istraživačke sposobnosti i korištenje znanstvenih metoda

Ne zaboravite eksperimentirati! Nastavite istraživati što još možete s jajetom. Koliku visinu pada može preživjeti? Može li promijeniti boju? Što ako ga ostavimo na suncu? Ima još bezbroj stvari koje možete ispitati, a to je najbolji način za učenje!

Voljeli bismo čuti od vas kako je prošao vaš eksperiment, a ako vas zanimaju i druge slične STEM aktivnosti, pogledajte jednostavan, ali odličan [pokus demonstriranja gustoće pomoću naranče](https://www.stemlittleexplorers.com/hr/demonstracija-gustoce-pomocu-narance/). Isto tako, svakako pogledajte [kako demonstrirati osmozu pomoću gumenih bombona](https://www.stemlittleexplorers.com/hr/demonstracija-osmoze/) i [učite o pritisku pomoću pokusa gnječenja limenke sa zrakom](https://www.stemlittleexplorers.com/hr/eksperiment-s-limenkom/).
